---
layout: blog
title: DIY - Een mechanisch toetsenbord bouwen
displayDate: 11 mei 2019
date: 2019-05-11
intro: Sinds ik begin 2018 mijn eerste mechanische toetsenbord kocht, ben ik verslaafd geraakt. Ik vind het heerlijk typen en mijn roze toetsenbord ziet er ook nog eens fantastisch uit. Ook heb ik sindsdien een ander plan in mijn hoofd; ik wil wel eens zelf een toetsenbord bouwen. Nu heb ik eindelijk de stap gezet.
---
Mede dankzij een artikel dat ik al meerdere malen op [Tweakers](https://tweakers.net/reviews/5799/maak-je-eigen-toetsenbord-zelf-een-60-procent-keyboard-bouwen.html) had gelezen, wist ik al een beetje wat ik nodig zou hebben om zelf een toetsenbord te bouwen. Doordat ik inmiddels op meerdere toetsenborden heb getypt, wist ik nog beter wat ik zelf wilde. Ik wilde een klein toetsenbord, een tenkeyless (TKL) of een 60%, maar dan wel een met pijltjestoetsen. Daarom begon ik met het uitzoeken van een pcb dat aan deze eisen voldeed.

[KPrepublic](https://kprepublic.com/) heeft verschillende soorten pbc's en mijn oog viel hier op de XD64. Een bord met USB-C en genoeg opties om een toetsenbord tot en met 64 keys te maken, in de configuratie die ik graag wil. En doordat het een 60% uitvoering is, heb ik genoeg keuze uit cases. Zou ik voor een mooi kleurtje aluminium gaan of voor hout? Ergens in een van mijn vele searches kwam ik plotseling een case van bamboe tegen. Die moet het worden.

De volgende stap was het uitzoeken van keycaps. Pijltjestoetsen waren een must voor mij en daarnaast zijn er nog verschillende opties voor bijvoorbeeld de grootte en de plaatsing van andere keys zoals shift. Op basis van de keycaps en layout die ik zou kiezen, moest ik ook nog een bijbehorende plate en stabilizers hebben. Ik kwam een setje keycaps tegen met witte en blauwe toetsen, dat ook nog eens de layout had die ik wilde. Het zijn OEM keycaps, die zijn iets hoger dan gewone Cherry keycaps. Dat lijkt me wel een fijne combinatie, omdat ik van een wat hoger toetsenbord houd en de bamboe case relatief plat is.

Switches wist ik al: ik wil al tijden een bord met [Cherry MX Silent Red](https://www.cherrymx.de/en/mx-original/mx-silent-red.html) switches. Cherry biedt zelf 'developer kits' aan met switches. Bijkomend voordeel is dat ik deze bij een Duitse website kan bestellen. Als het goed is, zou ik deze over een paar dagen al in huis hebben. Dan is het alleen nog wachten op de rest van de onderdelen.

Wat ik verder nog nodig heb: een USB-C kabel en een soldeerbout. Beide heb ik al. Zodra ik alle onderdelen binnen heb, volgt een nieuwe blog.
